<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>小品文 on 飞光</title>
    <link>https://rjguanwen.cn/tags/%E5%B0%8F%E5%93%81%E6%96%87/</link>
    <description>Recent content in 小品文 on 飞光</description>
    <generator>Hugo -- gohugo.io</generator>
    <language>zh</language>
    <lastBuildDate>Sat, 31 Oct 2020 00:00:00 +0000</lastBuildDate><atom:link href="https://rjguanwen.cn/tags/%E5%B0%8F%E5%93%81%E6%96%87/index.xml" rel="self" type="application/rss+xml" />
    <item>
      <title>《与龚惟长先生书》</title>
      <link>https://rjguanwen.cn/posts/arts/rswl/</link>
      <pubDate>Sat, 31 Oct 2020 00:00:00 +0000</pubDate>
      
      <guid>https://rjguanwen.cn/posts/arts/rswl/</guid>
      <description>
        
          
            与龚惟长先生书 【明】袁宏道
数年闲散，惹一场忙在后。如此人置如此地，作如此事，奈之何？嗟夫，电光泡影，后岁知几何？而奔走尘土，无复生人半刻之乐，名虽作官，实当官耳。 尊家道隆崇，百无一阙，岁月如花，乐何可言。然真乐有五，不可不知。目极世间之色，耳极世间之声，身极世间之鲜，口极世间之谭，一快活也。堂前列鼎，堂后度曲，宾客满席，男女交舄，烛气熏天，珠翠委地，金钱不足，继以田土，二快活也。箧中藏万卷书，书皆珍异。宅畔置一馆，馆中约真正同心友十余人，人中立一识见极高，如司马迁、罗贯中、关汉卿者为主，分曹部署，各成一书，远文唐宋酸儒之陋，近完一代未竟之篇，三快活也。千金买一舟， 舟中置鼓吹一部，妓妾数人，游闲数人，泛家浮宅，不知老之将至，四快活也。然人生受用至此，不及十年，家资田地荡尽矣。然后一身狼狈，朝不谋夕，托钵歌妓之院，分餐孤老之盘，往来乡亲，恬不知耻，五快活也。士有此一者，生可无愧，死可不朽矣。若只幽闲无事，挨排度日，此最世间不紧要人，不可为训。古来圣贤，公孙朝穆、谢安、孙玚辈，皆信得此一着，此所以他一生受用。不然，与东邻某子甲蒿目而死者，何异哉！
          
          
        
      </description>
    </item>
    
  </channel>
</rss>
